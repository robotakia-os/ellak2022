# ellak2022

Η αλματώδης εξέλιξη της τεχνολογίας τις τελευταίες δεκαετίες έχει αυξήσει τη ζήτηση πολύτιμων μεταλλευμάτων και έχει δημιουργήσει την ανάγκη αξιοποίησης πόρων που παλιότερα έμεναν ανεκμετάλλευτοι. Παρόλα αυτά, η τεχνολογική εξέλιξη της ανθρωπότητας δεν πρέπει να συνοδεύεται από ταυτόχρονη καταστροφή του πλανήτη μας. Η μελλοντική εξόρυξη νέων πόρων και υλικών δεν θα πρέπει να συντελείται σε βάρος των ζώων, των φυτών και των ανθρώπων. 

Η ζώνη των αστεροειδών αποτελεί μία θεωρητικά ανεξάντλητη πηγή αγαθών που θα μπορούσε δυνητικά να αξιοποιηθεί από την ανθρωπότητα. Με την εργασία μας, θα προσπαθήσουμε να αναπαραστήσουμε σε μία μακέτα την προσεδάφιση, την εξερεύνηση και τη συλλογή μεταλλευμάτων από ένα ρομποτικό όχημα σε έναν αστεροειδή. Θα κατασκευάσουμε τα μηχανικά και ηλεκτρονικά μέρη του οχήματος και θα χρησιμοποιήσουμε αισθητήρες που θα χρησίμευαν στην ομαλή προσέγγιση και περιήγησή του στον αστεροειδή. Τέλος, θα επιχειρήσουμε να ελέγξουμε το ρομπότ χειροκίνητα αλλά και να υλοποιήσουμε την αυτόνομη λειτουργία του με τη βοήθεια της τεχνητής νοημοσύνης.
